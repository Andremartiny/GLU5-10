Hvis vi trekker høyden i et parallellogram fra et av hjørnene, vil én av to situasjoner oppstå: Enten treffer høyden en side i parallellogrammet, eller så ligger den (delvis) utenfor figuren (akkurat som for stumpe trekanter).  
![[Files/1.3 Arealet av et parallellogram firgur1.png]]
Vi starter med den første situasjonen. Se figuren under: Sammenlikner vi et slikt parallellogram med et rektangel med samme grunnlinje og høyde (stiplet), innser vi at de har likt areal. De to trekantene er _kongruente,_ det vil si helt like. De opptar derfor like stort areal. Dermed er det er like mye av parallellogrammet utenfor som inni rektanglet. Et parallellogram med grunnlinje $a$ og høyde $ah$, og der høyden ligger inni figuren, har derfor areal $ah$.

![[Files/1.3 Arealet av et parallellogram figur2.png]]

Dersom høyden ligger utenfor figuren, gjelder ikke argumentet over. Om vi trekker høyder fra de to nedre hjørnene, får vi ikke to kongruente trekanter. Men, vi kan alltid omforme slike parallellogrammer på en slik måte at vi får et parallellogram med likt areal, der høyden ligger inni figuren.

Figuren viser et parallellogram der høyden ligger utenfor figuren.

![[Files/1.3 Arealet av et parallellogram fig3.png]]

Vi tenker oss at vi deler figuren i to (trekanter) langs diagonalen, og kutter av trekanten til høyre.

![[Files/1.3 Arealet av et parallellogram fig4.png]]

Denne plasserer vi inntil den venstre trekanten. Resultatet er et nytt parallellogram med samme areal som den opprinnelige, men der høyden treffer inni. Også disse parallellogrammene har altså samme areal som rektanglet med samme grunnlinje og høyde.

![[Files/1.3 Arealet av et parallellogram fig5.png]]

Skulle «toppsiden» ligge lengre til siden enn sin lengde, gjentar vi bare prosessen til høyden treffer innenfor figuren. Konklusjonen er dermed at _alle_ parallellogrammer med grunnlinje $a$ og høyde $h$ har areal $ah$.