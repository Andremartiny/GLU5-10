---
title: Geometri
---
I geometrien skal vi jobbe med *størrelser*. Med størrelse skal vi snakke om lengder, areal og volum.

Når vi sier **lengde**, snakker vi om avstanden mellom to punkter. Det vil si utstrekning i én dimensjon. Utstrekning i _to_ dimensjoner – hvor stor _flate_ en figur har – er det vi kaller figurens **areal** eller _flateinnhold_. En figurs **volum** er et mål på hvor mye _romlig plass_ den tar – utstrekning i _tre_ dimensjoner.

Ønsker vi _å_ _måle_ en lengde, må vi sammenlikne den med en annen lengde. Det samme gjelder areal og volum. For å måle må vi sammenlikne. Hvordan skal vi ellers gi mening til spørsmålet «hvor stor er figuren»? Med andre ord: Lengde, areal og volum er _relativt_ – en figur er så og så stor _sammenliknet med en annen figur._

Vi begynner med [[Geometri/1.1 Arealbegrepet|arealbegrepet]].