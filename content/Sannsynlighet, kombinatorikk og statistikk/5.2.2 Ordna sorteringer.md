---
title: Ordna sorteringer
---


Gå tilbake til [[Sannsynlighet, kombinatorikk og statistikk/5.2.1 Begrepsavklaringer og innledende betraktninger|begrepsavklaringer og innledende betraktninger]].

Vi skal telle antall sorteringer -- eller omstokkinger -- av fem
bokstaver. Sorteringen er *ordna* ettersom hvert symbol er unikt. Ordna
sorteringer har vi egentlig allerede full kontroll på.
Multiplikasjonsprinsippet gir oss alt vi trenger nærmest på direkten. Se
figuren under: Vi tenker oss at vi skal plassere bokstavene én etter én
i de tomme feltene. Antallet måter å plassere bokstavene er nødvendigvis
likt antallet måter å stokke om på dem. Vi har fem mulige bokstaver til
første felt, fire til andre og så videre. Eventuelt kan vi tenke fem
ledige plasser for første bokstav, fire ledige for andre og så videre.
Uansett får vi *et sammensatt valg i fem trinn* med henholdsvis $5$,
$4$, $3$, $2$ og $1$ muligheter i hvert -- totalt
$5 \cdot 4 \cdot 3 \cdot 2 \cdot 1$ mulige sorteringer.

![](../media/media/image115.png)

Produkter av naturlige tall fra $1$ og oppover (eventuelt fra $n$ og ned
til $1$) dukker stadig opp i kombinatorikk. De har derfor fått et eget
navn og skrivemåte. $5 \cdot 4 \cdot 3 \cdot 2 \cdot 1$ skrives $5!$ og
kalles «fem **fakultet**». Generelt er
$n \cdot (n - 1) \cdot \ldots \cdot 2 \cdot 1 = n!$.

Gå til [[Sannsynlighet, kombinatorikk og statistikk/5.2.3 Uordna sorteringer|Uordna sorteringer]]